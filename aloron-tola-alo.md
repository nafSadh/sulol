---
parent: সনির্বন্ধ
nav_order: ২০১১-০৮-১৬
---

# আলোড়ন তোলা আলো

কিংকর্তব্যবিমূঢ়, অন্ধকার বিস্ময়ে  
সকাল হবার ঠিক আগে  
আমি উঠেছিলাম প্রাতে, তোমার প্রাণে  
আলোড়ন তোলা আলো হবো বলে ।  
বিস্তৃত হাসি হয়ে আমি হেসেছিলাম ঠোঁটে,  
কান্নার নামটি রটিয়ে আমি ডেকেছিলাম তোমাকে  
অবাক চোখে তাকিয়ে দেখেছিলাম  
ধরেছিলাম তোমার হাতে, তোমারই আশ্রয়ে ...

ছোট দুটি হাতে, জুলুজুলু আয়েশীচোখে  
টিংটিং করে ছুটে যেতে চাইতাম,  
আড়াআড়ি জগৎ ভেবে পা ছুটিয়ে এদিক সেদিক,  
ঘরের কোণা থেকে আড়কোণে ।  
বিস্ময় ভরা মনে, 'কেনো? কেনো?' প্রশ্নে  
তোমায় জালাতন করে, বিস্মৃত সেই কালে  
খৈ ফোটাতাম কথার ।

আকাশে নীল দেখে, সাগরের ঢেউ গুণে  
সী-স আর দোলনাতে দুলে  
সবুজ ঘাসের মাঠে দৌঁড়ে ঝাঁপটে  
সারাদিন এলোমেলো করে তোমারই কাছে  
ছুটে আসতাম ঠিকই সন্ধ্যাকালে ।

সেই বিস্ময়ভরা চোখ নেই, প্রশ্নের উত্তর  
আজ ঠিকই জালে-জালে খুঁজে নিই;  
কাজের অবসরে আজ তাও অবসরহীন অবকাশেও  
মনের মেঘে হারাবার তাড়া নেই ।  
এখন  
বিস্মৃত সেইসব দিনে আবারো ফিরে  
যেতে চাই,  
তোমার কাছে-কাছে থাকবো, তাই ।  
<span style="padding:0 0 0 7.5em">তোমার প্রাণে</span>  
আলোড়ন তোলা আলো না হই  
তোমার স্নেহস্পর্শে সুস্থির হয়ে বসতে চাই।

`সনির্বন্ধ` `২০১১-০৮-১৬` `ঢাকা`
