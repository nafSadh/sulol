---
parent: সনির্বন্ধ
nav_order: ২০১০-০৪-১২
---

# রইবি হৃদয়ে

কাব্যবৃন্তের শপথ ॥  
আমি আজ যে কবিতা নিয়ে এসেছি  
তা শতবর্ষের নয়, বরং সহস্রের ।

এই কবিতা রচে দিয়েছিলে তুমি —  
হাজারো দিনের শেষে রাতের প্রহরে,  
আড্ডা গানে অবিস্মৃত অবসরে,  
পায়ে পায়ে খেলা বলের দৌড়ে, হাতে নিয়ে ছোটা রানের খাতায়,  
ল্যানের তারে, কী-বোর্ডে ভেসে ওঠা হাতের আল্পনায় ।

এই, তোমরা কি মনে করতে পারো —  
সেই দিনের কথা, যেদিন এসেছিলাম আমি  
তোমাদের মাঝে - পা দুটো এলিয়ে বসেছিলেম;  
একটু বোধহয় হেসে উঠেছিল দয়াময় ।  
তাইতো, আজ আলো ঝলমল করে উঠে  
কুয়াশার চাদরে পিছনে ফেলে আসা সেই দুপুর ।

আমার ভাবনায় আজ খুব দ্রুত বয়ে চলে —  
অনেক গান, অনেক আড্ডা আর একটি নাম,  
সোনালী রোদ্দুরে লেখা বর্ণময় আরও অনেক নাম  
বাঙময় নয়, কোলাহল হয়ে উঠে প্রাণের স্পন্দনে ।

বন্ধুরা, তোরা আছিস, রইবি আমার হৃদয়ে ॥

`সনির্বন্ধ` `২০১০-০৪-১২` `ফজলুল হক হল, কুয়েট`

> <small>_কুয়েট সি.এস.ই. ২কে৫ এর সদস্য হিসেব ৪ বছর কাটানোর স্মৃতিতে লেখা এই কাব্যপ্রচেষ্টা_</small>
